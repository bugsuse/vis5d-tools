LICENZA PUBBLICA GENERICA (GPL) DI ARPA SMR - Versione 1, Aprile 2000

Copyright (C) 2000 Agenzia Regionale Prevenzione e Ambiente (ARPA) Servizio
Meteorologico Regionale (SMR), Viale Silvani 6, 40122 Bologna, Italia

Tutti possono copiare e distribuire copie letterali di questo documento di
licenza, ma non è permesso modificarlo.

Seguono i termini e le condizioni precisi per la copia, la distribuzione e
la modifica.

LICENZA PUBBLICA GENERICA GNU - TERMINI E CONDIZIONI PER LA COPIA, LA
DISTRIBUZIONE E LA MODIFICA

0. Questa Licenza si applica a ogni Programma o altra opera che contenga una
nota da parte del detentore del diritto d'autore che dica che tale opera può
essere distribuita nei termini di questa Licenza Pubblica Generica. Il
termine «Programma» nel seguito indica ognuno di questi programmi o lavori,
e l'espressione «lavoro basato sul Programma» indica sia il Programma sia
ogni opera considerata «derivata» in base alla legge sul diritto d'autore:
cioè un lavoro contenente il Programma o una porzione di esso, sia
letteralmente sia modificato e/o tradotto in un'altra lingua; da qui in
avanti, la traduzione è in ogni caso considerata una «modifica». Vengono ora
elencati i diritti dei detentori di licenza.

Attività diverse dalla copiatura, distribuzione e modifica non sono coperte
da questa Licenza e sono al di fuori della sua influenza. L'atto di eseguire
il programma non viene limitato, e l'output del programma è coperto da
questa Licenza solo se il suo contenuto costituisce un lavoro basato sul
Programma (indipendentemente dal fatto che sia stato creato eseguendo il
Programma). In base alla natura del Programma il suo output può essere o
meno coperto da questa Licenza.

1. È lecito copiare e distribuire copie letterali del codice sorgente del
Programma così come viene ricevuto, con qualsiasi mezzo, a condizione che
venga riprodotta chiaramente su ogni copia un'appropriata nota di diritto
d'autore e di assenza di garanzia; che si mantengano intatti tutti i
riferimenti a questa Licenza e all'assenza di ogni garanzia; che si dia a
ogni altro acquirente del Programma una copia di questa Licenza insieme al
Programma.

È possibile richiedere un pagamento per il trasferimento fisico di una copia
del Programma, è anche possibile a propria discrezione richiedere un
pagamento in cambio di una copertura assicurativa.

2. È lecito modificare la propria copia o copie del Programma, o parte di
esso, creando perciò un lavoro basato sul Programma, e copiare o distribuire
queste modifiche e questi lavori secondo i termini del precedente comma 1, a
patto che vengano soddisfatte queste condizioni:

a) Bisogna indicare chiaramente nei file che si tratta di copie modificate e
la data di ogni modifica.

b) Bisogna fare in modo che ogni lavoro distribuito o pubblicato, che in
parte o nella sua totalità derivi dal Programma o da parti di esso, sia
utilizzabile gratuitamente da terzi nella sua totalità, secondo le
condizioni di questa licenza.

c) Se di solito il programma modificato legge comandi interattivamente
quando viene eseguito, bisogna fare in modo che all'inizio dell'esecuzione
interattiva usuale, stampi un messaggio contenente un'appropriata nota di
diritto d'autore e di assenza di garanzia (oppure che specifichi che si
offre una garanzia). Il messaggio deve inoltre specificare agli utenti che
possono ridistribuire il programma alle condizioni qui descritte e deve
indicare come consultare una copia di questa licenza. Se però il programma
di partenza è interattivo ma normalmente non stampa tale messaggio, non
occorre che un lavoro derivato lo stampi.

Questi requisiti si applicano al lavoro modificato nel suo complesso. Se
sussistono parti identificabili del lavoro modificato che non siano derivate
dal Programma e che possono essere ragionevolmente considerate lavori
indipendenti, allora questa Licenza e i suoi termini non si applicano a
queste parti quando vengono distribuite separatamente. Se però queste parti
vengono distribuite all'interno di un prodotto che è un lavoro basato sul
Programma, la distribuzione di questo prodotto nel suo complesso deve
avvenire nei termini di questa Licenza, le cui norme nei confronti di altri
utenti si estendono a tutto il prodotto, e quindi a ogni sua parte, chiunque
ne sia l'autore.

Sia chiaro che non è nelle intenzioni di questa sezione accampare diritti su
lavori scritti interamente da altri, l'intento è piuttosto quello di
esercitare il diritto di controllare la distribuzione di lavori derivati o
dal Programma o di cui esso sia parte.

Inoltre, se il Programma o un lavoro derivato da esso viene aggregato a un
altro lavoro non derivato dal Programma su di un mezzo di memorizzazione o
di distribuzione, il lavoro non derivato non ricade nei termini di questa
licenza.

3. È lecito copiare e distribuire il Programma (o un lavoro basato su di
esso, come espresso al comma 2) sotto forma di codice oggetto o eseguibile
secondo i termini dei precedenti commi 1 e 2, a patto che si applichi una
delle seguenti condizioni:

a) Il Programma sia corredato dal codice sorgente completo, in una forma
leggibile dal calcolatore e tale sorgente deve essere fornito secondo le
regole dei precedenti commi 1 e 2 su di un mezzo comunemente usato per lo
scambio di programmi.

b) Il Programma sia accompagnato da un'offerta scritta, valida per almeno
tre anni, di fornire a chiunque ne faccia richiesta una copia completa del
codice sorgente, in una forma leggibile dal calcolatore, in cambio di un
compenso non superiore al costo del trasferimento fisico di tale copia, che
deve essere fornita secondo le regole dei precedenti commi 1 e 2 su di un
mezzo comunemente usato per lo scambio di programmi.

c) Il Programma sia accompagnato dalle informazioni che sono state ricevute
riguardo alla possibilità di ottenere il codice sorgente. Questa alternativa
è permessa solo in caso di distribuzioni non commerciali e solo se il
programma è stato ricevuto sotto forma di codice oggetto o eseguibile in
accordo al precedente punto b).

Per «codice sorgente completo» di un lavoro si intende la forma
preferenziale usata per modificare un lavoro. Per un programma eseguibile,
«codice sorgente completo» significa tutto il codice sorgente di tutti i
moduli in esso contenuti, più ogni file associato che definisca le
interfacce esterne del programma, più gli script usati per controllare la
compilazione e l'installazione dell'eseguibile. In ogni caso non è
necessario che il codice sorgente fornito includa nulla che sia normalmente
distribuito (in forma sorgente o in formato binario) con i principali
componenti del sistema operativo sotto cui viene eseguito il Programma
(compilatore, kernel, e così via), a meno che tali componenti accompagnino
l'eseguibile.

Se la distribuzione dell'eseguibile o del codice oggetto è effettuata
indicando un luogo dal quale sia possibile copiarlo, permettere la copia del
codice sorgente dallo stesso luogo è considerata una valida forma di
distribuzione del codice sorgente, anche se copiare il sorgente è
facoltativo per l'acquirente.

4. Non è lecito copiare, modificare, sublicenziare, o distribuire il
Programma in modi diversi da quelli espressamente previsti da questa
Licenza. Ogni tentativo contrario di copiare, modificare, sublicenziare o
distribuire il Programma è legalmente nullo, e farà cessare automaticamente
i diritti garantiti da questa Licenza. D'altra parte ogni acquirente che
abbia ricevuto copie, o diritti, coperti da questa Licenza da parte di
persone che violano la Licenza come qui indicato non vedranno invalidare la
loro Licenza, purché si comportino conformemente a essa.

5. L'acquirente non è obbligato ad accettare questa Licenza, poiché non l'ha
firmata. D'altra parte nessun altro documento garantisce il permesso di
modificare o distribuire il Programma o i lavori derivati da esso. Queste
azioni sono proibite dalla legge per chi non accetta questa Licenza; perciò,
modificando o distribuendo il Programma o un lavoro basato sul programma, si
accetta implicitamente questa Licenza e quindi di tutti i suoi termini e le
condizioni poste sulla copia, la distribuzione e la modifica del Programma o
di lavori basati su di esso.

6. Ogni volta che il Programma o un lavoro basato su di esso vengono
distribuiti, l'acquirente riceve automaticamente una licenza d'uso da parte
del licenziatario originale. Tale licenza regola la copia, la distribuzione
e la modifica del Programma secondo questi termini e queste condizioni. Non
è lecito imporre restrizioni ulteriori all'acquirente nel suo esercizio dei
diritti qui garantiti. Chi distribuisce programmi coperti da questa Licenza
non è comunque responsabile per la conformità alla Licenza da parte di
terzi.

7. Se, come conseguenza del giudizio di un tribunale, o di un'imputazione
per la violazione di un brevetto o per ogni altra ragione (anche non
relativa a questioni di brevetti), vengono imposte condizioni che
contraddicono le condizioni di questa licenza, che queste condizioni siano
dettate dal tribunale, da accordi tra le parti o altro, queste condizioni
non esimono nessuno dall'osservazione di questa Licenza. Se non è possibile
distribuire un prodotto in un modo che soddisfi simultaneamente gli obblighi
dettati da questa Licenza e altri obblighi pertinenti, il prodotto non può
essere distribuito affatto. Per esempio, se un brevetto non permettesse a
tutti quelli che lo ricevono di ridistribuire il Programma senza obbligare
al pagamento di diritti, allora l'unico modo per soddisfare
contemporaneamente il brevetto e questa Licenza è di non distribuire affatto
il Programma.

Se parti di questo comma sono ritenute non valide o inapplicabili per
qualsiasi circostanza, deve comunque essere applicata l'idea espressa da
questo comma; in ogni altra circostanza invece deve essere applicato il
comma 7 nel suo complesso.

Non è nello scopo di questo comma indurre gli utenti a violare alcun
brevetto né ogni altra rivendicazione di diritti di proprietà, né di
contestare la validità di alcuna di queste rivendicazioni; lo scopo di
questo comma è solo quello di proteggere l'integrità del sistema di
distribuzione del software libero, che viene realizzato tramite l'uso della
licenza pubblica. Molte persone hanno contribuito generosamente alla vasta
gamma di programmi distribuiti attraverso questo sistema, basandosi
sull'applicazione consistente di tale sistema. L'autore/donatore può
decidere di sua volontà se preferisce distribuire il software avvalendosi di
altri sistemi, e l'acquirente non può imporre la scelta del sistema di
distribuzione.

Questo comma serve a rendere il più chiaro possibile ciò che crediamo sia
una conseguenza del resto di questa Licenza.

8. Se in alcuni paesi la distribuzione e/o l'uso del Programma sono limitati
da brevetto o dall'uso di interfacce coperte da diritti d'autore, il
detentore del copyright originale che pone il Programma sotto questa Licenza
può aggiungere limiti geografici espliciti alla distribuzione, per escludere
questi paesi dalla distribuzione stessa, in modo che il programma possa
essere distribuito solo nei paesi non esclusi da questa regola. In questo
caso i limiti geografici sono inclusi in questa Licenza e ne fanno parte a
tutti gli effetti.

9. All'occorrenza ARPA SMR può pubblicare revisioni o nuove versioni di
questa Licenza Pubblica Generica. Tali nuove versioni saranno simili a
questa nello spirito, ma potranno differire nei dettagli al fine di coprire
nuovi problemi e nuove situazioni.

Ad ogni versione viene dato un numero identificativo. Se il Programma
asserisce di essere coperto da una particolare versione di questa Licenza e
«da ogni versione successiva», l'acquirente può scegliere se seguire le
condizioni della versione specificata o di una successiva. Se il Programma
non specifica quale versione di questa Licenza deve applicarsi, l'acquirente
può scegliere una qualsiasi versione tra quelle pubblicate da ARPA SMR.

10. Se si desidera incorporare parti del Programma in altri programmi liberi
le cui condizioni di distribuzione differiscano da queste, è possibile
scrivere all'autore del Programma per chiederne l'autorizzazione. Per il
software il cui copyright è detenuto da ARPA SMR, si scriva a ARPA SMR;
talvolta facciamo eccezioni alle regole di questa Licenza. La nostra
decisione sarà guidata da due scopi: preservare la libertà di tutti i
prodotti derivati dal nostro software libero e promuovere la condivisione e
il riutilizzo del software in generale.

NESSUNA GARANZIA

11. POICHÉ IL PROGRAMMA È CONCESSO IN USO GRATUITAMENTE, NON C'È ALCUNA
GARANZIA PER IL PROGRAMMA, NEI LIMITI PERMESSI DALLE VIGENTI LEGGI. SE NON
INDICATO DIVERSAMENTE PER ISCRITTO, IL DETENTORE DEL COPYRIGHT E LE ALTRE
PARTI FORNISCONO IL PROGRAMMA "COSI` COM'È", SENZA ALCUN TIPO DI GARANZIA,
NÉ ESPLICITA NÉ IMPLICITA; CIÒ COMPRENDE, SENZA LIMITARSI A QUESTO, LA
GARANZIA IMPLICITA DI COMMERCIABILITÀ E UTILIZZABILITÀ PER UN PARTICOLARE
SCOPO. L'INTERO RISCHIO CONCERNENTE LA QUALITÀ E LE PRESTAZIONI DEL
PROGRAMMA È DELL'ACQUIRENTE. SE IL PROGRAMMA DOVESSE RIVELARSI DIFETTOSO,
L'ACQUIRENTE SI ASSUME IL COSTO DI OGNI MANUTENZIONE, RIPARAZIONE O
CORREZIONE NECESSARIA.

12. NÉ IL DETENTORE DEL COPYRIGHT NÉ ALTRE PARTI CHE POSSONO MODIFICARE O
RIDISTRIBUIRE IL PROGRAMMA COME PERMESSO IN QUESTA LICENZA SONO RESPONSABILI
PER DANNI NEI CONFRONTI DELL'ACQUIRENTE, A MENO CHE QUESTO NON SIA RICHIESTO
DALLE LEGGI VIGENTI O APPAIA IN UN ACCORDO SCRITTO. SONO INCLUSI DANNI
GENERICI, SPECIALI O INCIDENTALI, COME PURE I DANNI CHE CONSEGUONO DALL'USO
O DALL'IMPOSSIBILITÀ DI USARE IL PROGRAMMA; CIÒ COMPRENDE, SENZA LIMITARSI A
QUESTO, LA PERDITA DI DATI, LA CORRUZIONE DEI DATI, LE PERDITE SOSTENUTE
DALL'ACQUIRENTE O DA TERZE PARTI E L'INABILITÀ DEL PROGRAMMA A LAVORARE
INSIEME AD ALTRI PROGRAMMI, ANCHE SE IL DETENTORE O ALTRE PARTI SONO STATE
AVVISATE DELLA POSSIBILITÀ DI QUESTI DANNI.

FINE DEI TERMINI E DELLE CONDIZIONI

